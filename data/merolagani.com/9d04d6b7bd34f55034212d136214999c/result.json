[
    {
        "title": "९० भन्दा कम नेटवर्थ भएका जम्मा १३ कम्पनी, तर अरू कम्पनीले पनि किन निष्कासन अनुमति पाएका छैनन् ?",
        "content": "नेपाल धितोपत्र बोर्डले सोमबार १४ कम्पनीलाई निष्कासन पाइपलाईबाट हटायो। नियमित रुपमा निष्कासन स्वीकृति पर्खिरहेका कम्पनीहरूको लिस्ट बोर्डले आफ्नो वेभ साइटमा राख्ने गर्छ। अचानक सोमबार भने १४ कम्पनीको नाम उक्त लिस्टबाट हराए। खासगरि बोर्डले उक्त लिस्टबाट उनीहरूको नाम हटाएका कारण ती कम्पनीको नाम लिस्टबाट हराएका हुन्। बोर्डले ती कम्पनीको नाम लिस्टबाट किन हटाएको भनेर कारण समेत खुलाएको छ। जसमा १४ कम्पनी मध्ये १३ कम्पनीको नेटवर्थ ९० भन्दा कम भएको कारण उक्त लिस्टबाट हटाइएको हो भने एक कम्पनीको भने बिद्युत् उत्पादन अनुमतिको बाँकी अवधि करिब १२ वर्ष भएको तथा बिद्युत् खरिद बिक्री सम्झौताको समाप्त हुने समयावधि ५ वर्ष भन्दा कम भएकोले हटाइएको जनाएको छ। यसरी लिस्टबाट हट्ने कम्पनी सानिमा हाइड्रोपावर हो। तर जसरी बोर्डकाे लिस्टबाट कम्पनीहरूको नाम हटेको छ। त्यसलाई भने बोर्डले खारेज नगरेको भएर ती कम्पनीलाई पुनः निवेदन पेस गर्न सूचित गरिएको भनेर बुझ्नु पर्ने बोर्डको भनाई छ। “बोर्डले १४ कम्पनीलाई आईपीओको पाइपलाइनबाट हटाएको भनेर बुझ्नु भएन। ती कम्पनीलाई पुनः नयाँ शिराबाट निवेदन पेस गर्न सूचित गरिएको रुपमा लिनु पर्छ,” बोर्डका सहायक प्रवक्ता तोलाकान्त न्यौपानेले मेरो लगानीसँग भने।\nन्यौपानेका अनुसार उनीहरूको नेटवर्थ ९० भन्दा मुनि छ। जसले गर्दा उनीहरूले अहिलेको अवस्थामा निष्कासन अनुमति पाउने सम्भावना छैन। संसदीय समितिले ९० भन्दा कम नेटवर्थ भएका कम्पनीलाई निष्कासन अनुमति नदिनु भन्ने निर्देशन छ। जसले गर्दा उनीहरूले निष्कासन अनुमति पाउने सम्भावना छैन। त्यसले गर्दा उनीहरूलाई लिस्टमा राखिराख्नु भन्दा हटाएर पुनः निवेदन दिने वातावरण बनाइदिए कम्पनीहरूले आफ्नो आर्थिक अवस्था सुधार गरेर पुनः निवेदन दिन सक्छन्। लिस्टबाट हटाइएका कम्पनीले अब सुरु देखि नै प्रक्रिया गर्नुपर्ने छ। बोर्डले अहिलेसम्म ९० भन्दा कम नेटवर्थ भएका कारण कम्पनीहरूले निष्कासन अनुमति नपाएको भन्दै आइरहेको थियो। जसले गर्दा आम सर्वसाधारणले निष्कासन अनुमति मग्ने कम्पनीहरूमा आधा भन्दा बढी ९० भन्दा कम नेटवर्थ भएका कम्पनी नै भएका कारण बोर्डले अनुमति नदिएको भन्ने अनुमान गरिरहेका थिए। तर बोर्डले निवेदन दिएका मध्ये जम्मा १४ कम्पनीमा मात्रै संसदीय समितिको निर्देशन आकर्षित भएको देखियो। यस अघि बोर्डको निष्कासन अनुमति पाइप लाइनमा ८० कम्पनी थिए। ८० कम्पनीमा १४ कम्पनीमा समस्या हुनु भनेको जम्मा २१.२१ प्रतिशत मात्रै हो। जब २१.२१ प्रतिशतमा मात्रै समस्या हुँदा अरू कम्पनीले भने किन निष्कासन अनुमति पाइरहेका छैनन् भन्ने जलविद्युत कम्पनीहरूको छाता सङ्गठनको प्रश्न छ। “अहिले आएर १४ कम्पनीमा ९० भन्दा कम नेटवर्थ भएको कारण देखाएर पुनः निवेदन दिन भनिएको छ। त्यो भनेको करिब २२ प्रतिशत हो। अरू कम्पनीलाई भने किन निष्कासन अनुमति नदिएको हो ?,” स्वतन्त्र ऊर्जा उत्पादकहरूको संस्था, नेपाल (इप्पान)का अध्यक्ष गणेश कार्कीले प्रश्न गरे।\nकार्कीका अनुसार केही कम्पनीहरूमा समस्या भयो भन्दैमा सम्पूर्ण कम्पनीहरूको निष्कासन नै अवरुद्ध गर्न पाइँदैन। बोर्डले जानी बुझिकन निष्कासन अनुमति दिइरहेको छैन। जसको लागि हामीले चर्को दबाब सिर्जना गर्ने तयारी गरिएको छ। बोर्डले भने निष्कासन अनुमति नदिएको कुरा स्वीकार गर्दैन। बरु बोर्डले नियमित रुपमा निष्कासन अनुमति दिइरहेको दाबी गर्छ। नियमित रुपमा सबै कम्पनीको कागज पत्र हेरिँदै आएको छ। जसको सबै कागज पत्र पुगेका छन्। उनीहरूले निष्कासन अनुमति पाइरहेको बोर्डको भनाई छ। “बोर्डले नियमित रुपमा प्रक्रिया पुगेकाहरूलाई निष्कासन अनुमति दिँदै आएको छ,” न्यौपानेले भने। तर बोर्डले चालु आर्थिक वर्ष लागे यता आठ कम्पनीलाई मात्रै निष्कासन अनुमति दिएको छ। जुन असाध्यै न्यून हो। जसले गर्दा बोर्डले नियमित रुपमा अनुमति दिँदै आएको भन्ने तर्कलाई जायज मान्न सकिँदैन। एक आर्थिक वर्षमा जम्मा आठ कम्पनीले मात्रै निष्कासन अनुमति पाउनु भनेको असाध्यै न्यून हो।",
        "url": "https://merolagani.com/NewsDetail.aspx?newsID=114689",
        "date": "May 21, 2025 06:18 AM",
        "error": false
    }
]